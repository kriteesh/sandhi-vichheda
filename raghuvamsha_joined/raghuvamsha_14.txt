Introduction
--o)0(o--
ubhAvu bhAbhyAm praNatau hata arI
			yathA kramam vikrama shobhinau tau |
			vispaShTam asra andhatayA na dR^iShTau
			j~nyAtau suta-sparsha sukha upalambhAt  || 14-2
		
--o)0(o--
AnandajaH shokajamashrubAShpaH
			tayorashItam shishiro bibheda |
			ga~NgAsarayvorjalamuShNataptam
			himAdrinisyanda ivAvatIrNaH  || 14-3
		
--o)0(o--
te putrayoHnaiR^itashastramArgAn
			ArdrAnivA~Nge sadayam spR^ishantau |
			apIpsitam kShatrakulA~NganAnAm
			na vIrasUshabdamakAmayetAm  || 14-4
		
--o)0(o--
kleshAvahA bharturalakShaNAham
			sIteti nAma svamudIrayantI |
			svargapratiShThasya gurormahiShyA
			vabhaktibhedena vadhUrvavande  || 14-5
		
--o)0(o--
uttiShTha vatse nanu sa anujoH asau
			vR^ittena bhartA shucinA tavaiva |
			kR^ichChram mahattIrNa iva priyArhAm
			tAmUchatuste priyamapyamithyA  || 14-6
		
--o)0(o--
athAbhiShekam raghuva.nshaketoH
			prArabdhamAnandajalairjananyoH |
			nirvartayAmAsuramAtyavR^iddhAH
			tIrthAhR^itaiH kA~nchanakumbhatoyaiH  || 14-7
		
saritsamudrAnsarasIshcha gatvA
			rakShaHkapIndrairupapAditAni |
			tasyApatanmUrdhni jalAni jiShNoH
			vindhyasya meghaprabhavA ivApaH  || 14-8
tapasviveShakriyayApi tAvat
			yaH prekShaNIyaH sutarAm babhUva |
			rAjendranepathyavidhAnashobhA
			tasyoditAsItpunaruktadoShA  || 14-9
saumitriNA sAvarajena mandam
			AdhUtabAlavyajano rathasthaH |
			dhR^itAtapatro bharatena sAkShAt
			upAyasa.nghAta iva pravR^iddhaH || 14-11
prAsAdakAlAgurudhUmarAjiH
			tasyAH puro vAyuvashena bhinnA |
			vanAnnivR^ittena raghUttamena
			muktA svayam veNirivAbabhAse  || 14-12
veshmAni rAmaH paribarhavanti
			vishrANya sauhArdanidhiH suhR^idbhyaH |
			bAShpAyamAno balimanniketam
			AlekhyasheShasya piturvivesha  || 14-15
kR^itA~njalistatra yadamba satyAt
			nAbhrashyata svargaphalAdgururnaH |
			tachchintyamAnam sukR^itam taveti
			jahAra lajjAm bharatasya mAtuH   || 14-16
sabhAjanAyopagatAnsa divyAn
			munInpuraskR^itya hatasya shatroH |
			shushrAva tebhyaH prabhavAdi vR^ittam
			svavikrame gauravamAdadhAnam  || 14-18
		
pratiprayAteShu tapodhaneShu
			sukhAdavij~nyAtagatArdhamAsAn |
			sItAsvahastopahR^itAgryapUjAn
			rakShaHkapIndrAnvisasarja rAmaH   || 14-19
		
tachchAtmachintAsulabham vimAnam
			hR^itam surAreH saha jIvitena |
			kailAsanAthodvahanAya bhUyaH
			puShpam divaH puShpakamanvama.nsta  || 14-20
piturniyogAdvanavAsamevam
			nistIrya rAmaH pratipannarAjyaH |
			dharmArthakAmeShu samAm prapede
			yathA tathaivAvarajeShu vR^ittim  || 14-21
		
sarvAsu mAtuShvapi vatsalatvAt
			sa nirvisheShapratipattirAsIt |
			ShaDAnanApItapayodharAsu
			netA chamUnAmiva kR^ittikAsu  || 14-22
		
tenArthavAn lobhaparA~Nmukhena
			tena ghnatA vighnabhayam kriyAvAn |
			tenAsa lokaH pitR^imAnvinetrA
			tenaiva shokApanudeva putrI  || 14-23
sa paurakAryANi samIkShya kAle
			reme videhAdhipaterduhitrA |
			upasthitashchAru vapustadIyam
			kR^itvopabhogotsukayeva lakShmyA  || 14-24
 tayoryathAprArthitamindriyArthAn
			AseduShoH sadmasu chitravatsu |
			prAptAni duHkhAnyapi daNDakeShu
			sa.nchintyamAnAni sukhAnyabhUvan  || 14-25
athAdhikasnigdhavilochanena
			mukhena sItA sharapANDureNa |
			AnandayitrI pariNeturAsIt
			anakSharavya~njitadohadena  || 14-26
tAma~NkamAropya kR^ishA~NgayaShTim
			varNAntarAkrAntapayodharAgrAm |
			vilajjamAnAm rahasi pratItaH
			paprachCha rAmAm ramaNo.abhilASham  || 14-27
sA daShTanIvArabalIni hi.nsraiH
			sa.nbaddhavaikhAnasakanyakAni |
			iyeSha bhUyaH kushavanti gantum
			bhAgIrathItIratapovanAni  || 14-28
tasyai pratishrutya raghupravIraH
			tadIpsitam pArshvacharAnuyAtaH |
			AlokayiShyanmuditAmayodhyAm
			prAsAdamabhra.nlihamAruroha  || 14-29
R^iddhApaNam rAjapatham sa pashyan
			vigAhyamAnAm sarayUm cha naubhiH |
			vilAsibhishchAdhyuShitAni pauraiH
			puropakaNThopavanAni reme  || 14-30
sa ki.nvadantIm vadatAm purogaH
			svavR^ittamuddishya vishuddhavR^ittaH |
			sarpAdhirAjorubhujo.apasarpam
			paprachCha bhadram vijitAribhadraH  || 14-31
nirbandhapR^iShTaH sa jagAda sarvam
			stuvanti paurAshcharitam tvadIyam |
			anyatra rakShobhavanoShitAyAH
			parigrahAnmAnavadeva devyAH  || 14-32
kalatranindAguruNA kilaivam
			abhyAhatam kIrtiviparyayeNa |
			ayoghanenAya ivAbhitaptam
			vaidehibandhorhR^idayam vidadre  || 14-33
kimAtmanirvAdakathAmupekShe
			jAyAmadoShAmuta sa.ntyajAmi |
			ityekapakShAshrayaviklavatvAt
			AsItsa dolAchalachittavR^ittiH  || 14-34
nishchitya chAnanyanivR^itti vAchyam
			tyAgena patnyAH parimArShTumaichChat |
			api svadehAtkimutendriyArthAt
			ashodhanAnAm hi yasho garIyaH  || 14-35
sa sa.nnipatyAvarajAnhataujAH
			tadvikriyAdarshanaluptaharShAn |
			kaulInamAtmAshrayamAchachakShe
			tebhyaH punashchedamuvAcha vAkyam  || 14-36
rAjarShiva.nshasya raviprasUteH
			upasthitaH pashyata kIdR^isho.ayam |
			mattaH sadAchArashucheH kala~NkaH
			payodavAtAdiva darpaNasya  || 14-37
paureShu so.aham bahulIbhavantam
			apAm tara.ngeShviva tailabindum |
			soDhum na tatpUrvamavarNamIshe
			AlAnikam sthANuriva dvipendraH  || 14-38
tasyApanodAya phalapravR^ittau
			upasthitAyAmapi nirvyapekShaH |
			tyakShAmi vaidehasutAm purastAt
			samudranemim piturAj~nyayeva  || 14-39
avaimi chainAmanagheti ki.ntu
			lokApavAdo balavAnmato me |
			ChAyA hi bhUmeH shashino malatvena
			AropitA shuddhimataH prajAbhiH  || 14-40
rakShovadhAnto na cha me prayAso
			vyarthaH sa vairapratimochanAya |
			amarShaNaH shoNitakA~NkShayA kim
			padA spR^ishantam dashati dvijihvaH  || 14-41
tadeSa sargaH karuNArdrachittaiH
			na me bhavadbhiH pratiShedhanIyaH |
			yadyarthitA nirhR^itavAchyashalyAn
			prANAnmayA dhArayitum chiram vaH  || 14-42
ityuktavantam janakAtmajAyAm
			nitAntarUkShAbhiniveshamIsham |
			na kashchana bhrAtR^iShu teShu shakto
			niSheddhumAsIdanumoditum vA  || 14-43
sa lakShmaNam lakShmaNapUrvajanmA
			vilokya lokatrayagItakIrtiH |
			saumyeti chAbhAShya yathArthabhAShI
			sthitam nideshe pR^ithagAdidesha  || 14-44
prajAvatI dohadasha.nsinI te
			tapovaneShu spR^ihayAlureva |
			sa tvam rathI tadvyapadeshaneyAm
			prApayya vAlmIkipadam tyajainAm  || 14-45
sa shushruvAnmAtari bhArgavena
			piturniyogAtprahR^itam dviShadvat |
			pratyagrahIdagrajashAsanam tat
			Aj~nyA gurUNA.n hyavichAraNIyA  || 14-46
athAnukUlashravaNapratItA
			matrasnubhiryuktadhuram tura.ngaiH |
			ratham sumantrapratipannarashmim
			Aropya vaidehasutAm pratasthe  || 14-47
sA nIyamAnA ruchirAnpradeshAn
			priya.nkaro me priya ityanandat |
			nAbuddha kalpadrumatAm vihAya
			jAtam tamAtmanyasipatravR^ikSham  || 14-48
jugUha tasyAH pathi lakShmaNo yat
			savyetareNa sphuratA tadakShNA |
			AkhyAtamasyai guru bhAvi duHkham
			atyantaluptapriyadarshanena  || 14-49
sA durnimittopagatAdviShAdAt
			sadyaHparimlAnamukhAravindA |
			rAj~nyaH shivam sAvarajasya bhUyAdity
			Ashasha.nse karaNairabAhyaiH  || 14-50
gurorniyogAdvanitAm vanAnte
			sAdhvIm sumitrAtanayo vihAsyan |
			avAryatevotthitavIchihastaiH
			jahnorduhitrA sthitayA purastAt  || 14-51
rathAtsa yantrA nigR^ihItavAhAt
			tAm bhrAtR^ijAyAm puline.avatArya |
			ga~NgAm niShAdAhR^itanauvisheShaH
			tatAra sa.ndhAmiva satyasa.ndhaH  || 14-52
atha vyavasthApitavAkkatha.nchit
			saumitrirantargatabAShpakaNThaH |
			autpAtikam megha ivAshmavarSham
			mahIpateH shAsanamujjagAra  || 14-53
tato.abhiSha~NgAnilavipraviddhA
			prabhrashyamAnAbharaNaprasUnA |
			svamUrtilAbhaprakR^itim dharitrIm
			lateva sItA sahasA jagAma  || 14-54
ikShvAkuva.nshaprabhavaH katham tvAm
			tyajedakasmAtpatirAryavR^ittaH |
			iti kShitiH sa.nshayiteva tasyai
			dadau pravesham jananI na tAvat  || 14-55
sA luptasa.nj~nyA na viveda duHkham
			pratyAgatAsuH samatapyatAntaH |
			tasyAH sumitrAtmajayatnalabdho
			mohAdabhUtkaShTataraH prabodhaH  || 14-56
AshvAsya rAmAvarajaH satIm tAm
			AkhyAtavAlmIkiniketamArgaH |
			nighnasya me bhartR^inidesharaukShyam
			devi kShamasveti babhUva namraH  || 14-58
sItA tamutthApya jagAda vAkyam
			prItAsmi te saumya chirAya jIva |
			biDaujasA viShNurivAgrajena
			bhrAtrA yadittham paravAnasi tvam  || 14-59
shvashrUjanam sarvamanukrameNa
			vij~nyApaya prApitamatpraNAmaH |
			prajAniShekam mayi vartamAnam
			sUnoranudhyAyata chetaseti  || 14-60
vAchyastvayA madvachanAtsa rAjA
			vahnau vishuddhAmapi yatsamakSham |
			mAm lokavAdashravaNAdahAsIH
			shrutasya kim tatsadR^isham kulasya  || 14-61
kalyANabuddherathavA tavAyam
			na kAmachAro mayi sha~NkanIyaH |
			mamaiva janmAntarapAtakAnAm
			vipAkavisphUrjithuraprasahyaH  || 14-62
upasthitAm pUrvamapAsya lakShmIm
			vanam mayA sArdhamasi prapannaH |
			tadAspadam prApya tayAtiroShAt
			soDhAsmi na tvadbhavane vasantI  || 14-63
nishAcharopaplutabhartR^ikANAm
			tapasvinInAm bhavataH prasAdAt |
			bhUtvA sharaNyA sharaNArthamanyam
			katham prapatsye tvayi dIpyamAne  || 14-64
ki.nvA tavAtyantaviyogamoghe
			kuryAmupekShAm hatajIvite.asmin |
			syAdrakShaNIyam yadi me na tejaH
			tadIyamantargatamantarAyaH  || 14-65
sAham tapaH sUryaniviShTadR^iShTiH
			Urdhvam prasUteshcharitum yatiShye |
			bhUyo yathA me jananAntare.api
			tvameva bhartA na cha viprayogaH  || 14-66
nR^ipasya varNAshramapAlanam yat
			sa eva dharmo manunA pratItaH |
			nirvAsitApyevamatastvayAham
			tapasvisAmAnyamavekShaNIyA  || 14-67
tatheti tasyAH pratigR^ihya vAcham
			rAmAnuje dR^iShTipatham vyatIte |
			sA muktakaNTham vyasanAtibhArA
			chchakranda vignA kurarIva bhUyaH  || 14-68
nR^ityam mayUrAH kusumAni vR^ikShA
			darbhAnupAttAnvijahurhariNyaH |
			tasyAH prapanne samaduHkhabhAvam
			atyantamAsIdruditam vane.api  || 14-69
tAmabhyagachChadruditAnukArI
			kaviH kushedhmAharaNAya yAtaH |
			niShAdaviddhANDajadarshanotthaH
			shlokatvamApadyata yasya shokaH  || 14-70
tamashru netrAvaraNam pramR^ijya
			sItA vilApAdviratA vavande |
			tasyai munirdohadali~NgadarshI
			dAshvAnsuputrAshiShamityuvAcha  || 14-71
jAne visR^iShTAm praNidhAnatastvAm
			mithyApavAdakShubhitena bhartrA |
			tanmA vyathiShThA viShayAntarastham
			prAptAsi vaidehi piturniketam  || 14-72
utkhAtalokatrayakaNTake.api
			satyapratij~nye.apyavikatthane.api |
			tvAm pratyakasmAtkaluShapravR^ittA
			vastyeva manyurbharatAgraje me  || 14-73
tavorukIrtiH shvashuraH sakhA me
			satAm bhavochChedakaraH pitA te |
			dhuri sthitA tvam patidevatAnAm
			kim tanna yenAsi mamAnukampyA  || 14-74
tapasvisa.nsargavinItasattve
			tapovane vItabhayA vasAsmin |
			ito bhaviShyatyanaghaprasUteH
			apatyasa.nskAramayovidhiste  || 14-75
ashUnyatIrAm munisa.nniveshaiH
			tamonihantrIm tamasAm vagAhya |
			tatsaikatotsa~NgabalikriyAbhiH
			sa.npatsyate te manasaH prasAdaH  || 14-76
puShpam phalam chArtavamAharantyo
			bIjam cha bAleyamakR^iShTarohi |
			vinodayiShyanti navAbhiSha~NgAm
			udAravAcho munikanyakAstvAm  || 14-77
payoghaTairAshramabAlavR^ikShAn
			sa.nvardhayantI svabalAnurUpaiH |
			asa.nshayam prAktanayopapatteH
			stana.ndhayaprItimavApsyasi tvam  || 14-78
anugrahapratyabhinandinIm tAm
			vAlmIkirAdAya dayArdrachetAH |
			sAyam mR^igAdhyAsitavedipArshvam
			svamAshramam shAntamR^igam ninAya  || 14-79
tAmarpayAmAsa cha shokadInAm
			tadAgamaprItiShu tApasIShu |
			nirviShTasArAm pitR^ibhirhimA.nshoH
			ntyAm kalAm darsha ivauShadhIShu  || 14-80
tA i~NgudIsnehakR^itapradIpam
			AstIrNamedhyAjinatalpamantaH |
			tasyai saparyAnupadam dinAnte
			nivAsahetoruTajam viteruH   || 14-81
tatrAbhiShekaprayatA vasantI
			prayuktapUjA vidhinAtithibhyaH |
			vanyena sA valkalinI sharIram
			patyuH prajAsa.ntataye babhAra  || 14-82
 api prabhuH sAnushayo.adhunA syAt
			kimutsukaH shakrajito.api hantA |
			shasha.nsa sItAparidevanAntam
			anuShThitam shAsanamagrajAya  || 14-83
babhUva rAmaH sahasA sabAShpaH
			tuShAravarShIva sahasyachandraH |
			kaulInabhItena gR^ihAnnirastA
			na tena vaidehasutA manastaH  || 14-84
nigR^ihya shokam svayameva dhImAn
			varNAshramAvekShaNajAgarUkaH |
			sa bhrAtR^isAdhAraNabhogamR^iddham
			rAjyam rajoriktamanAH shashAsa  || 14-85
tAmekabhAryAm parivAdabhIroH
			sAdhvImapi tyaktavato nR^ipasya |
			vakShasyasa.nghaTTasukham vasantI
			reje sapatnIrahiteva lakShmIH  || 14-86
sItAm hitvA dashamukharipurnopameye yadanyAm
			tasyA eva pratikR^itisakho yatkratUnAjahAra |
			vR^ittAntena shravaNaviShayaprApiNA tena bhartuH
			sA durvAram kathamapi parityAgaduHkham viShehe  || 14-87
---o)0(o--
---o)0(o--

desiraju hanumanta rao, August 09
desirajuhrao at yahoo.com
